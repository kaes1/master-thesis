Celem pracy jest analiza cech obiektowych występujących w dostępnych na rynku bazach danych. Na początku pracy przybliżono tematykę relacyjnych, obiektowych i obiektowo-relacyjnych systemów zarządzania bazami danych. Omówiono także paradygmat programowania obiektowego i jego wpływ na rozwój baz danych. Następnie przedstawiono dostępne na rynku systemy obiektowo-relacyjne i szczegółowo przeanalizowano mechanizmy trzech systemów: Oracle Database, IBM Db2 i PostgreSQL. Przedstawiono wszystkie istotne cechy obiektowe dostępne w analizowanych systemach i przeprowadzono ich porównanie z rozwiązaniami opisanymi w standardzie SQL.

W ramach badań, w każdym systemie zaprojektowano obiektowo-relacyjną strukturę bazy danych dla dziedziny hurtowni sprzętów elektronicznych. Projektując model bazy wykorzystano jak najwięcej spośród dostępnych mechanizmów obiektowych. W każdym systemie stworzono także standardową strukturę relacyjną dla tej samej dziedziny. Korzystając ze stworzonej aplikacji, wygenerowano zbiór danych i skrypty wstawiające dane do każdej bazy. Dla wszystkich struktur przygotowano i wykonano zapytania realizujące przykładowe wymogi biznesowe. Porównano treści zapytań dla różnych struktur i czasy ich wykonania. Pracę zamykają wnioski z badań i syntetyczne podsumowanie analizy.